### Ingredienser

1 skål hummus
500 g kokta kikärtor
4 msk ljus tahina (sesampasta)
1 vitlöksklyfta
1-2 citron (justera syra efter smak)
1 tsk salt
Ca 0,5-1 dl vatten (beroende på hur lös du vill ha din hummus)

### Tillagning

Gör såhär:

Lägg tahina, salt, citronsaft och pressad vitlök i en matberedare eller använd en stavmixer. Mixa i ca 1 min tills tahinan blir en fast och vit massa. Hoppa inte över detta moment, när du mixar tahinan får den en mild och god smak och den ger dig en extra krämig hummus. Efter att du har mixat i ca 1 min kommer tahinan bli ganska fast konsistensen, späd ut med lite vatten och mixa lite till. När den känns krämig tillsätter du kikärtorna. Mixa i ca 2 min, öppna upp matberedarens lock och skrapa ner kanterna med jämna mellanrum. Smaka av hummusen och tillsätt eventuellt mer salt, citron eller vitlök. Gillar du spiskummin kan du tillsätta en nypa.

När kikärtorna är helt finfördelade börjar du sakta späda ut hummusen med vatten, samtidigt som mixern är igång. Fortsätt mixa tills kikärtsröran är helt len och krämig. Hummusen ska varken vara torr eller för lös i konsistensen. Servera humusen direkt eller täck väl och förvara i kylen fram till servering. Den klarar sig fint i kylen upp i ca 3-4 dagar. Ringla över olivolja och servera som en god dippa med grillat, pitabröd eller grönsaksstavar. 